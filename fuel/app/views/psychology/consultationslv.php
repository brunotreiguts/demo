<h2>Psiholoģiskā konsultēšana</h2>
<p>Psiholoģiskā konsultēšana ir īpaši veidots process, kas palīdz risināt psiholoģiskās grūtības, veicina emocionālo līdzsvarotību, darbības produktivitāti un personības attīstību. Parasti psiholoģiskā konsultēšana ir orientēta uz konkrētas problēmsituācijas risinājumu, palīdz aktualizēt jūsu resursus, plānot savu darbību un izdarīt izvēles. Psihologs šajā procesā palīdz noformulēt mērķus, palīdz izpētīt dažādas problēmas, grūtību aspektus, sniedz atbalstu un izaicinājumu procesā, kurā jūs pats meklējat atbildes uz saviem jautājumiem un pats pieņemat lēmumus. Lai palīdzība būtu efektīva, svarīgi, lai klients apzinātos, ka, neskatoties uz dažādām grūtībām, tikai viņš var izvēlēties un arī ieviest pārmaiņas savā dzīvē. 
</p>

<p>Psihologa atbalsts bērniem un pusaudžiem var būt nepieciešams dažādu grūtību gadījumā:
<ul>
    
    <li>	Trauksmainība un dažāda veida bailes; </li>
<li>	Depresija, nomākts garastāvoklis, miega un ēšanas traucējumi;</li>
<li>	Uzvedības problēmas;</li>
<li>	Grūtības adaptēties bērnu dārzā, skolā;</li>
<li>	Biežas slimošanas vai sūdzības (galvassāpes, vēdera sāpes u.c.);</li>
<li>	Neirotiski traucējumi ( slapināšana gultā; stostīšanās, tiki );</li>
<li>	Saskarsmes grūtības;</li>
<li>	Pazemināts pašvērtējums;</li>
<li>	Mācīšanās grūtības;</li>
<li>	Hroniskas saslimšanas;</li>
<li>	Nozīmīgas pārmaiņas dzīves situācijā – dzīves vietas, skolas maiņa, jauna ģimenes locekļa ienākšana ģimenē, vecāku šķiršanās u.c.;</li>
<li>	Krīzes situācija – tuva cilvēka zaudējums, nelaimes gadījums, vardarbība;</li>
<li>	U.c.</li>
</p>
Bērnu gadījumā psihologs gandrīz vienmēr sākotnēji vēlēsies tikties ar vecākiem un tikai pēc tam ar bērnu. Izņēmumi varētu būt palieli pusaudži sākot no 15 gadu vecuma, kas paši vēlas tikties ar psihologu un spēj pietiekami labi pastāstīt par savām grūtībām. Konsultantam ir svarīga laba sadarbība ar bērna vecākiem, lai izprastu bērna grūtību cēloņus, veidotu sadarbību ar bērnu un veicinātu vecāku izpratni par to, kādas ir aktuālās bērna psiholoģiskās vajadzības un kā vecāks var palīdzēt tās risināt. Strādājot ar bērniem, visbiežāk papildus tiek izmantotas smilšu spēļu, rotaļu terapijas vai dažādas radošās metodes. 
Nereti saistībā ar bērna grūtībām vecāki var apmeklēt psihologu, lai saņemtu konsultācijas bērnu audzināšanas jautājumos (nepiemērota uzvedība, greizsirdība, agresivitāte, podiņmācība, ēšanas un miega traucējumi zīdaiņiem u.d.c.) un izglītojošu informāciju par bērnu vecumposmu psiholoģiskajām īpatnībām.
Pieaugušiem cilvēkiem psiholoģiskā konsultēšana piemērota, ja ir
<li>	psiholoģiskas grūtības viņu ikdienas dzīvē (ilgstošas vai akūtas stresa situācijas darbā vai personīgās attiecībās ar partneri, laulāto vai bērniem, zaudējumi, nelaimes gadījumi un citas grūtības);</li>
<li>	neirotiska rakstura sūdzības (piemēram, nepatīkams satraukums, nemiers, bailes, uzmācīgas negatīvas domas, nomāktība);</li>
<li>	psihosomatiskas sūdzības (galvassāpes, izsīkums, vēdersāpes, sāpes sirds apvidū u.c. bez organiska pamata), </li>
<li>	kā arī tiem, kas jūtas kopumā labi, taču vēlas attīstīt un izprast savas personības resursus, izjūt nepieciešamību pēc atbalsta savu dzīves mērķu noformulēšanā un sasniegšanā. </li>
