Laima - Liktenis. Mūžs. Sakārtots, ritmisks laiks. Laime svētība, veiksme.
Laimas galvenā izpausme sadarbībā ar Dievu ir cilvēku mūža darināšana, likšana, vēlēšana, lemšana. Laima tāpat kā Māra un Dievs ir neredzama, taču ļaužu iztēlē skatīta kā jauna, skaista sieviete, kuras izskats, cēlums, iznesība izraisa apbrīnu.
Laimas likto mūžu latvieši pieņēmuši kā negrozāmu lēmumu. Laimas ziņā ir viss, kas saistīts ar mūžu, likteni, viņa ir arī bāreņu aizbildne, dod ļaudīm padomu un rāda pareizo ceļu uz veiksmi un labklājību.
Laimas zīme simbolizē mūžību un ritumu. Likteņa klātbūtni.
Laimas slotiņa it kā aizslauka nevēlamo un aizsargā no ļauna. Vertikālās svītras rakstā simbolizē sākumu un beigas - ir beidzies viens posms un sācies nākamais. Slīpās svītras aiz paralēlajām simbolizē jaunu ritumu. Tā kā priežu un egļu skujas ir mūžzaļas, arī Laima vienmēr ir blakus.
Mūsu „LAIMAS” lai ir kā māju nosaukums. Nu jau teju astoņu gadu laikā zem viena jumta esam sapulcējušies dažādi speciālisti, kurus vieno vēlme un zināšanas palīdzēt gan bērniem, gan viņu vecākiem. Un arī katru lielo vai mazo klientu, kas atrod ceļu pie mums, mēs vēlamies uzņemt kā gaidītu un vēlamu viesi mūsu mājās. Esam centriņš ģimenēm, tātad lielam un mazam. Mazam, lai augtu gan garīgi, gan fiziski dzīvespriecīgs, lielam, lai dzīves prieks un gudrība pietiktu gan pašam, gan tiem, par kuriem esam atbildīgi. Domājot par mūsu centra darbību, mēs ticam, ka Laima arī mums visiem kopā nāks talkā, lai katram lemtais liktenis un iespējas var tikt īstenotas vislabākajā iespējamā veidā.